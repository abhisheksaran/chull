== यदि फिर भी कुछ शेष रह जाये तो उन्हें प्रेमिकाओं की पीठों पर चिपका दिया जाना चाहिए==
== May 25th, 2025 ==





तुम्हारी कलाकृतियाँ लटका दी जानी चाहिये तमसित सुरंगों में, लालटेन लगी झोंपड़ियों जो महक रही है मिट्टी कि तेल से। यदि दुनिया की तमाम ऐसी सुरंगें रोशन हो जाये तो उन्हें चौराहों की लालबत्ती पे सजा दिया जाना चाहिए ताकि क्षण भर के लिए रुका मानव अपने अंदर मुरझी कला और मरे प्रेम के चित्र तुम्हारी कलाकृतियों से दोबारा जीवित कर सके। यद्यपि ऐसी आशा पागलपन है मगर यदि कला पागलपन को ही ना उपजे तो कैसी कला। ऐसा करने के पश्चात भी यदि कुछ शेष रह जाये तो कुछ कलाकृतियाँ अनाथ बच्चों के स्कूल बैग पर, कुछ कलियों के दामन पर, कुछ भँवरों की जबानों पर उकेर दी जाने चाहिये। यदि फिर भी कुछ शेष रह जाये तो उन्हें प्रेमिकाओं की पीठों पर चिपका दिया जाना चाहिए। इसके बाद भी यदि बच जाये कुछ तो वो क्रांतिकारियों की आत्मकथा की भूमिकाओं में सुसज्जित हो। मुझे पूरा भरोसा है कि इसके बाद भी कुछ कलाकृतियाँ बची रह जायेगी। वो सब कलाकृतियाँ बची रहे। बिना उघड़ी। जगत की आँखों से अनभिज्ञ। दुनिया उन्हें दूषित कर देगी। ये पीड़ादायी होगा। कुछ कलाकृतियाँ हमेशा लाल वस्त्र से ढकी हो, ढकी रहे- अंधेरे बंद कमरों में आने वाली पीढ़ियों के लिए। कुछ कलाकृतियाँ भविष्य के लिए होती है। उन्हें संग्रहालयों में सहेज कर रख दिया जाना चाहिए केवल अगली सदी की शुरुवात में कुछ क्षणों के लिए आराधना करने के लिए। 