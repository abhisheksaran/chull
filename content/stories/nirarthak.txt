== बहुत सारा हँसने के बाद तुम दुःख तलाशते हो। जैसे हँसने की क्रिया ने उदासी को उदासीन किया हो==
== June 2nd, 2025 ==





बहुत सारा हँसने के बाद तुम दुःख तलाशते हो। जैसे हँसने की क्रिया ने उदासी को उदासीन किया हो। जब बहुत सारा बोल लिया जाता है तो चुप रहने के गहरी इच्छा उबर कर सामने आती है। जैसे बोलने की क्रिया ने अंदर के शोर को ख़ाली कर दिया। तुम इस रिक्ति को चुप्पी से भरते हो। यह सन्नाटा अंतर्मन में धीरे धीरे जवान होता है—हँसने या बोलने के नए उद्देश्य के साथ अगर तुम भाग्यवान हो अन्यथा निरर्थक सब प्रयत्न। जैसे तुमने देखा होगा आँधी के बाद की शांति, या फिर किसी बर्तन के गिरने से पहले की अप्रिय गूँज, या बहुत तेज चिल्ला लेने के बाद के आँसू से भरा गला। किसी यात्रा से जीकर लौट आने के बाद की हल्की मृत्यु सा अनुभव। हम ठीक-ठीक समझ नहीं पाए स्वयं को ही यद्यपि हमने ब्रह्मांड के रहस्य सुलझाने के कोशिश की। मैं यह नहीं कहता कि ये मूर्खता है, मैं ये कहता हूँ कि ये निरर्थक है। 