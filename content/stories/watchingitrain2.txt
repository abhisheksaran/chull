== बारिश ने मुझे जन्म दिया, ऐसा लगता है। मैं सोचता हूँ मैं जिस दिन पैदा हुआ उस दिन शायद बारिश हो रही होगी। मेरी माँ को शायद याद हो। उनसे पुछूँगा।==
== May 15th, 2025 Watching it rain==






मैं बारिश के होने को कभी क़ैद नहीं कर पाऊँगा। ये जानने के बावजूद मैं ख़ुद को इसे संजोते हुए पाता हूँ। मानो कोई भय हो, के कहीं ये आख़िरी बार तो नहीं, कहीं इस के बाद बारिश होना बंद ना हो जाए, कहीं बादल केवल गरज कर ना निकल जाए। ऐसा हुआ है पहले। हमने आसमान में देखा। बादलों से भरा था। दिन में बहुत उमस थी। काली घटाएँ भी छायी। वो सब कुछ हुआ जो बारिश होने के पहले घटित होता है। पर बारिश नहीं हुई। 

इसे सामान्य घटना बना लेना रचना के मरण से कम नहीं है। मैंने हमेशा बारिश को होते हुए देखा है। जब बारिश होती है तो मैं सिर्फ इसका होना देखता हूँ। बारिश के होने में कोई बुरी याद नहीं जुड़ी है। बारिश के साथ की सब यादें अच्छी है। उसका एक कारण ये भी है की हमें ये इतनी आसानी से नहीं मिली। हमने जतन किए। प्रयत्न किए। बाट जोही। प्रतीक्षा की। अंततः जब बारिश हुई तो जैसे हवा आजाद हुई। पेड़ों पे आंधी की लगी धूल मिट्टी छँट गई। प्रकृति में रंग अपने उजले आकर्षक रूप में हमारे सामने व्यक्त हुए- जैसे नवजीवन, जैसे नवीन नेत्र। रेगिस्तान की तपती धरती की आह शमन हुई। हमने गीली मिट्टी के महल बनाये। ख़ुशहाली का एहसास। झुलसे बदन पे ऊपर से बारिश की ठंडी बूँद गिरती और हम फावड़े से मेड़ बाँधते। पानी को अपने  ही खेत में रोकते। खेत की सीमा पर मिट्टी डाल के पानी बाँधते। पानी रुकता तो जीवन पनपता। अगली सुबह बुवाई होती। जीवन अपनी गति में लौट आता। प्रकृति अपना ख्याल रखना जानती है। मैदानों में हरी घास खिलती तो मवेशी मतवाले होते। बारिश का होना इस बात का उम्मीद है कि बजाय असंख्य विषमताओं के जीवन जीतेगा, व्याप्त रहेगा, और खिलेगा। 

मैंने बारिश के होने के ऐसे क्षण क़ैद किए, उन्हें लोगों के साथ साझा भी किया। मुझे नहीं पता उन्हें उसमें उतनी सुंदरता दिखी जितनी सुंदरता की कल्पना करके मैंने उसे साझा किया। लेकिन फिर भी भावना अनिर्वचनीय रही। मैं ठीक-ठाक इसे कभी कह नहीं पाया। ना ही लिख पाया। बारिश ने मुझे जन्म दिया, ऐसा लगता है। मैं सोचता हूँ मैं जिस दिन पैदा हुआ उस दिन शायद बारिश हो रही होगी। मेरी माँ को शायद याद हो। उनसे पुछूँगा। 


मुझे बारिश में नहाने की पुरानी आदत है। बचपन से जवानी तक बारिश की एक ही प्रतिक्रिया रही- चलो नहाया जाया। बच्चे थे तो नंगे बदन, थोड़े बड़े हुए तो अंडरवियर में, अब शॉर्ट्स पहन के। पिछले से पिछले महीने बारिश में मैं फिर से नहाया था। मुझे ख़ुद को ज़िंदा रखना था। नहीं भूलना था की बारिश में नहाना क्या होता है। बड़े होने पर बचपन के सुखों को भूलना कितना सही है कौन जाने। हरेक की अपनी राय। मैं राय लेता रहूँगा तो बारिश बीत जाएगी। इसीलिए मैं रुका नहीं उस दिन। दोपहर की उस बारिश में मैं आधे घंटे नहाया। आज की ये बारिश यदि दिन में होती तो मैं नहाता। कल होगी तो नहाऊँगा। ऐसा कम से कम सोचना तो होगा। शायद कल जीवन की व्यस्तता मुझे इसके सुखों को भुला दे—अगर भूल जाऊँ तो तुम याद दिलाना, हमें एक दूसरे को याद दिलाते रहना होगा। शायद तो कुछ भी संभव है। लेकिन सोच यही रहे तो नींद अच्छी आएगी। 