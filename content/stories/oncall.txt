== कुछ दिन थका देते हैं। उन दिनों में नींद के लिए खूब प्रेम उमड़ता है। केवल यही एक बात अच्छी है उन दिनों की। ==
== July 4th, 2025 On-Call==
== room: window ==

आँखों में नींद नहीं होती तो मैं लिखता— शाम से रात होने तक। खिड़की की धूप से सजी परछाई के बारे में। देर तक जो लटकी रही सामने की दीवार पे। कुछ दिन थका देते हैं। उन दिनों में नींद के लिए खूब प्रेम उमड़ता है। केवल यही एक बात अच्छी है उन दिनों की। उन दिनों पौधों की भी याद नहीं आती। पौधे कितने क्षीण होते हैं, एक ही दिन में बिना पानी के मुरझा जाते हैं। हम भी तो मुरझा जाते हैं- बिना नींद के, बिना हँसी के। ऊर्जा का प्रवाह धीमा होता जाता है और शरीर पे चादर कम पड़ने लगती है। नींद में होना और नशे में होना एक जैसा है। ये बात शायद मैंने पहले भी करी है। मुझे याद नहीं रहता कि कौनसी बात की जा चुकी है। बातें तो सारी की जा चुकी है, फिर भी प्रेम वैसा ही रहता है,  मरता नहीं, प्रेषक भी वही, पत्र लिखने का तरीका भी वही, बस पता बदल जाता है। सोऊँगा तो फ़ोन बजेगा। फिर से कोई नई दुविधा। और फिर उसका हल। ऐसा होगा तो और सर दर्द होगा। सोचता हूँ कि काश एक आँख से सो पता। जैसे आधा-आधा। जैसे थोड़ा सा संन्यास और थोड़ा सा जीवन- दोनों की उपस्थिति रहे, लेकिन तेज़ उपस्थिति रहे। जीवन में अच्छा सृजन और संन्यास में अच्छा मौन। आँखों में एक अच्छी तस्वीर। दीवार पे एक अच्छा चित्र। 

