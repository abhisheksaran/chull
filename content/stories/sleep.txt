== नाव बुड्ढी है। समंदर जवान है। लहरे पेड़ों की तरह समंदर में उगी हुई है। उनकी शाखाओं में अपनी नाव लटका देता हूँ।==
== November 20th Sleep==



नींद में अपना लिखा मुझे सबसे अधिक पसंद है। मुझे कुछ भी होश नहीं रहता। सारे सिखाए गए मुल्य किनारे हो जाते हैं। सब धुंधला हो जाता है। केवल मैं रह जाता हूँ अपनी केंद्रीय अनुभूति के साथ। जो निडर है और निर्मल।



खिड़की खोलता हूँ तो दोपहर के बाद का सूरज दीवार पे फैल जाता है। मैं किताब पढ़ता हूँ। उठता हूँ तो किताब कंबल पे उल्टी रखी होती है। उसी पेज पर जहाँ मुझे अंतिम पढ़ा याद है। आँख बंद होती है तो अंदर दिखता है। एक कहानी बुनती है। लेकिन मैं सोचता हूँ काश कोई मेरे मस्तिष्क से ये कहानी लेले। मुझे आँखें नहीं खोलनी है। मुझे इस कहानी को लिखना नहीं है अपने हाथों से। मैं चाहता हूँ मैं बस कहानी सोचूँ और वो स्वयं अंकित हो जाए। आज की दोपहर अधिक शांत लगती है। काम भी नहीं है। नींद धीरे-धीरे प्रगाढ़ होती है। मैं एक कार चला रहा हूँ। मेरे साथ वाली सीट से हँसी छूटती है। अचानक देखते ही देखते अँधेरा हो जाता है। गाड़ी ग़ायब हो जाती है। अब मैं अकेला हूँ। मेरे पास अलाव जल रहा हैं। मेरी तरफ़ एक भालू बढ़ता है। मैं दौड़कर पेड़ पर चढ़ जाता हैं। भालू मेरी जगह बैठ जाता है और और अपने पेट पर आग की आँच का आनंद लेता है। मैं कूद जाता हूँ। गहरे पानी में साँस फूलने लगती है। तभी एक नाव आती है। नाव ख़ाली है। महज़ एक पतवार के अलावा। मैं ही पतवार हूँ। नाव कौन है। मेरे बदन में दीमक लग जाती है। पतवार खोखली हो गई। नाव बुड्ढी है। समंदर जवान है। लहरे पेड़ों की तरह समंदर में उगी हुई है। उनकी शाखाओं में अपनी नाव लटका देता हूँ। सूरज देर तक नहीं निकलता। जब निकलता है तो इतना तेज की मेरा चेहरा झुलस जाता है। 