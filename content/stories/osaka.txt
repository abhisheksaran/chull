== मैंने उससे पूछा बिल्ली किसकी है। उसने जवाब दिया किसी की नहीं।==
== November 20th, 2025 Osaka==



किताब का पूर्वाध समाप्त हुआ। यकायक मैं टोक्यो में था। ओसाका के लिए ट्रेन की पूछताछ करने पर सामने आया कि अगली ट्रेन एक घंटे बाद की है। ट्रेन स्टेशन ठंड से ठिठुरते लोगों से भरा हुआ था। लोग आपस में सटके बैठे थे। जो मेरी तरह अकेले थे उनके पास हाथ कोट में डाले टहलने के अलावा कोई विकल्प नहीं था। मेरे पास फ़ोन नहीं था। मैंने मिकाकी को बताया था की मैं शाम तक पहुँच जाऊँगा तब साथ में बाहर खाने जाएँगे। किंतु अब ऐसा लगता है कि देर हो जाएगी। ट्रेन स्टेशन से बाहर निकल के मैंने पे फ़ोन को ढूंढा। मिकाकी का नंबर मुझे याद नहीं रहा। डायरी निकाली और देख के नंबर डायल किया। मैंने उसे बताया की मुझे आने में देर हो जाएगी। उसने कहा वो अपने दोस्तों के साथ ट्रेन स्टेशन के पास ही के किसी पब में होगी, उसे ओसाका उतर के दोबारा फ़ोन करूँ। 

ठंड से बदन सिकुड़ने लगा था। थोड़ी दूर उसी लाइन में एक कैफ़े था, लाल निऑन लाइट में लिखा था- मोल्ड इन। मैंने उसका हिंदी अर्थ सोचा- मेरे आकार में ढल जाओ। क्या मतलब हुआ इसका? इस शहर को कैसे पता मैं अभी भी इसके अनुरूप ढल नहीं पाया हूँ। अपने को इस प्रकार एक कैफ़े के नाम मात्र के सामने नंगा पाकर मुझे शर्म आई। क्या मेरे चेहरे से सबकुछ इतना साफ़ है। एक कॉफ़ी ऑर्डर करके मैं कुर्सी पर बैठ गया। बैठा तो सामने की दीवार पे एक छोटे बुक शेल्फ ने मुझे बुलाया। मैं जैसे ही जाने के लिए उठा तो मैंने देखा एक बिल्ली कहीं से आई और मेरे साथ-साथ चलने लगी। मैंने एक किताब उठाई किंतु मुझे जापानीज समझ नहीं आई। बिल्ली पास ही के टेबल पे चढ़ कर बैठ गई। कैफ़े में दोपहर के इस समय अधिक लोग नहीं थे। जो भी थे सब अपने साथ कोई ना कोई बैग लिए थे, जो शायद मेरी तरह कहीं से आए थे और कहीं जाने वाली ट्रेन की प्रतीक्षा कर रहे थे। मैंने उस किताब को खोल के बिल्ली के सामने रख दिया- तुझे तो जापानीज समझ आती होगी ना। बिल्ली ने मुझे घूरा और फिर किताब को टेबल से नीचे फेंक दिया। मैं वापस अपनी कुर्सी पे आके बैठ गया। एक बुड्ढी महिला कॉफ़ी का मग लेके आई। उसका नाम माकी था। हल्की सी मुस्कुराहट उसके चेहरे पर थी। उसके लिए मुस्कराहट होंठों पे रख ग्राहकों को सर्व करना आम बात होगी, किंतु मुझे ख़ास लगा। मैं पूरा मुस्कराया। मैंने उससे पूछा बिल्ली किसकी है। उसने जवाब दिया किसी की नहीं। वो जब चाहे अंदर आती है, जब चाहे बाहर जाती है। वो एक आवारा बिल्ली है- उसने जाते-जाते अपनी टूटी-फूटी अंग्रेज़ी में कहा। अरिगातो गोजाईमास- मैंने भी अपनी टूटी-फूटी जापानीज में उसे धन्यवाद कहा। 

खिड़की के पास वाली सीट मेरे हिस्से में आई। बाहर हल्की हल्की बर्फ गिरने लगी थी। अंदर ट्रेन में कोई ट्यून बज रही थी। टोक्यो पीछे छूट रहा था। बड़ी-बड़ी इमारतें पीछे भाग रही थी। ओसाका करीब आ रहा था। मैंने खिड़की के शीशे पे सिर टिकाया और सो गया। जब उठा तो आधी रात थी। कमरा लैंप की पीली रोशनी से नहा रहा था। मैनें कहानी का उतराध आरम्भ किया। 