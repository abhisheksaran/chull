== दरख़्त अपने कंधे उचकाते हैं। पत्तियों पे चिपकी बूँदें फिसलने लगती है। खिड़की पे दुबका बैठा कबूतर अपने पंख फड़फड़ाता है। उसके परों से भी फिसलने लगती है पानी की बूँदें। कितना हिंसा भरा जीवन है एक बूँद का।==
== July 15th, 2025 Watching it rain==
== room: rain ==





अच्छी नींद के बाद मन अकेला होता है। अच्छी नींद के समाप्त हो जाने का शोक महज़ आँखें ही नहीं मनाती, मन भी रोता है। रिक्ति का सघन अहसास मन को आवृत कर लेता है। कुछ देर पहले बारिश हुई है। सड़कों पे बारिश का पानी अभी भी जमा हुआ है। सड़के नई सी लगती है। कुछ देर बाद, शायद, फिर से बारिश हो। खिड़की से हवा आज भी वैसे ही- बेरोकटोक- प्रवेश करती है। दूर कहीं ऑर्केस्ट्रा म्यूजिक की गूंज अभी भी प्रबल है। ये संगीत सुबह से बज रहा है। बादलों को जितना देखो, कभी बोरियत नहीं होती। हल्की-हल्की बूँदें अब गिरने लगती है। बच्चे स्कूल से लौटकर आ रहे हैं। उनके चेहरे थके हुए हैं। मैं खिड़की से उठकर बाहर बालकनी में बैठ जाता हूँ। बारिश बालकनी से दूर गिरती है। सिवाय कुछ हवाई बूँदों के मुझे कोई नहीं छूता। मैं बालकनी से हाथ बाहर निकलता हूँ। बारिश पक्की छतों पे गिरती है तो मधुर संगीत बजता है। गाँव में बारिश कच्ची टिन की छत पे गिरती थी। अगर रात को गिरती तो कर्कश आवाज सारी रात नहीं सोने देती। सामने की छत पे एक बुजुर्ग छाता लिए कपड़े समेटने की ज़िद में है। शायद उसने देर कर दी। वो नीचे गिरे कपड़े फिर से रस्सी पे टाँग देता है। एक छोटे पैकेट से पिन निकालता है और कपड़े पे लगा देता है। फिर रस्सी के सहारे घूमता हुआ और ऐसे ही पिन वंचित कपड़े खोजता है, और उनके गले में पिन डाल देता है। बारिश इस दौरान गिरती रही। यद्यपि कुछ धीमे जरूर हुई लेकिन आसमान में कबूतर अब भी उड़ रहे हैं। 

बारिश का गिरना एक सुंदर घटना है। हमारे लिए कुछ कम। पक्षियों के लिए थोड़ी ज़्यादा। पेड़ों के लिए उससे थोड़ी और अधिक। सबसे अधिक हल जोतने की प्रतीक्षा करते किसान के लिए। बारिश हर दिन होती रहे तो इसपे हर दिन लिखा जा सकता है। जब बारिश और कम हो जाती है जिसमें बूँदें तक दिखना बंद हो जाती है, तो पक्षी आवाज देना शुरू करते है। अपने दोस्तों को, प्रेमियों को, प्रेमिकाओं को, जो पास के वृक्षों की किसी शाखा पर तब तक सहमे से बैठे होते हैं। कोई आवाज देता है तो ऊपर उठते हैं। मुस्करा कर प्रत्युत्तर देते हैं- “हाँ, हाँ, मैं ठीक हूँ! आप ठीक है? अच्छा हुआ केवल बारिश ही थी, अंधड़ नहीं। अब आओ! घबराओ नहीं, आओ गगन की गहराई नापते हैं। देखते हैं ये बादल कितने ऊपर हैं। आओ तो! आओ इन बड़े बादलों को अपनी इन नन्ही चोंच से फोड़ दे”। और तब एक समूह ऊपर उठता है। दरख़्त अपने कंधे उचकाते हैं। पत्तियों पे चिपकी बूँदें फिसलने लगती है। खिड़की पे दुबका बैठा कबूतर अपने पंख फड़फड़ाता है। उसके परों से भी फिसलने लगती है पानी की बूँदें। कितना हिंसा भरा जीवन है एक बूँद का। कम से कम बाहर से देखकर कर तो यही लगता है। लेकिन अगर मैं एक बूँद होता तो शायद कहता- “तुम्हें रहे हो कभी बादलों के अंदर? तैरे हो कभी आसमान में इतनी ऊँचाई पर? इंसानी सभ्यता से इतना दूर? हूह!” और मुँह बनाकर चला जाता हवा के रुख़ के साथ। लेकिन मेरा ये दुर्भाग्य है कि मैं कभी एक बूँद नहीं बन पाऊँगा। मैं एक दरख़्त भी नहीं बन पाऊँगा। ना मैं एक बादल बन पाऊँगा। केवल एक मानव बन कर रह जाऊँगा। वो भी पुरुष। मैं कभी महिला भी नहीं बन पाऊँगा, कम से कम इस जन्म तो नहीं। मैं विश्वास करना चाहता हूँ कि पुनर्जन्म में ताकि कुछ इतर बनने की आशा बची रहे। तब भी यह नहीं हो पाएगा कि मैं कुछ निर्जीव बन जाऊँ। जैसे मैं अपनी प्रेमिका की कुर्सी नहीं बन पाऊँगा। मैं किसी सार्वजनिक प्याऊ के पानी का नल नहीं बन पाऊँगा। ना बन पाने की एक लंबी पंक्ति है। 

आँखें फ़ोन से हटाकर सामने देखता हूँ। धूप निकल आई है। दरख़्त चमकता है मानो सोलह श्रृंगार किए हो। फिर वही बेचैनी कि मैं धूप भी तो नहीं बन पाऊँगा। वो धूप जो प्रेमिका के बदन पे हल्की-हल्की गिरे। वो धूप भी तो जो बहुत तेज़ हो और किसी किसी के प्राण ही लेले। हवा जो कहीं शांत थी, बहने लगती है। यहीं अगर खिड़की के बाहर समंदर होता तो मैं नीचे जाता नंगे पैर और देर तक समंदर किनारे दौड़ता। पिछले महीने चेन्नई में जैसे दौड़ा था। बारिश के बाद गीली मिट्टी में पैर धंसते तो एक आह मन भरकर ले पाता। मन ख़ाली लगता है तब भी कितना कुछ इकट्ठा है इसमें। ऑर्केस्ट्रा की आवाज़ तेज़ हो जाती है। घड़ी में समय देखता हूँ। दोपहर के चार बजकर तीस मिनट हुए हैं। दोपहर का खाना किचन में कब का ठंडा हो चुका है। संयोगवश काम ज़्यादा नहीं है आज। हवा दरवाज़े बजाने लगती है। हवा को क़ैद होना नहीं पसंद। वो खिड़की से घुस तो जाती है पर निकलने को जब जगह नहीं मिलती तो बैचैन हो जाती है। मैं खिड़की-दरवाज़े सब खोलने के लिए उठता हूँ। हवा को आज़ाद करता हूँ। इस दुख के साथ कि मैं कभी हवा जितना स्वच्छंद भी नहीं हो पाऊँगा। 