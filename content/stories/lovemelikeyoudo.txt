== दुनिया ने वो सब वर्जित कर रखा है जो हमें ख़ुश कर सकता है। हमने खुशियाँ तलाशी। और राज़ अपने पास ही रखा। जब तक नींद खुली अन्धकार छा चुका था। हमने एक दूसरे के मुँह तलाशे। हाथों ने उन तक रास्ता नापा। बारिश अभी तक गिर रही है। हम अभी भी ज़िंदा है। किसी ने हमें प्रेम करते हुए देखा क्यों नहीं। ==
== June 3rd, 2025 ==
== room: rain ==








सामने के किवाड़ से भोर की किरण आती है। शाम की कमरे की खिड़की से। सूरज की रोशनी तब तक प्रसन्न करती है जब तक जीवन की हक़ीक़त भूले रहो। मैं इसे चेहरे पे ठहरने देता हूँ। मैं कम सोचता हूँ और कम लिखता हूँ। आँखें वैसे ही डूबी रहती है, किसी उजली नींद में। कोई ख़याल यूँ ही उमड़ कर आता है पर गुज़रे समय की कड़वी सीख से जीत नहीं पाता। इच्छाएँ सीमित हो जाती हैं। हाथ धीरे-धीरे सम्भलते हैं। पैर तेज़-तेज़ चलते हैं। कल लगभग बारिश में साइकिल चलाई। बूँदें बदन पे गिरी तो जीवन जीवित हुआ। 

सामने के दरवाज़े से वृक्ष लहलहाते दिखते हैं। उनपे दिखते हैं नाना प्रकार के पुष्प, अधिकतर केसरिया रंग के। किचन के पास की खिड़की से दूसरा पेड़ दिखता है। इस खिड़की से, जिसके सामने अभी लेटा हूँ, बादल दिखते हैं। ढलते हुए सूरज का नरम प्रकाश। जैसे आख़िरी आलिंगन और उसके लिए तुमने एक खिड़की चुनी जिसमें एक छोटा इनडोर प्लांट रखा हुआ, ये खिड़की जो तुम्हारा भार सह लेती है। जैसे सूरज ने तुम्हें चूमा और मैंने तुम्हारे गालों को। जग भिन्न लगता है, एक हौड़ में, तुम और मैं, यद्यपि, ठहरे हुए, जैसे ऊपर शोर मचाती नदी के तल में जमे हुए पत्थर। एक आदिम शांति पसर जाती है मेरे बिस्तर पर। जैसे तुम अभी भी यहीं हो-अपनी उस विशिष्ट महक के साथ, जो तुम्हारे जाने के बाद भी गली में देर तक रुकी रहती है। तुम्हारे बाल अभी भी इस तकिये से चिपके। मैं एक-एक करके उन्हें चुगता हूँ। जैसे खग अपना दाना। मैं लंबे जीवन की आशा नहीं करता। मुझे बहुत बार ऐसे स्वप्न भी आते हैं की मैं 35 वर्ष से अधिक शायद ही जीयूँ । हमारे बदन तब पुराने हो जाएँगे। तब भी वो एक दूसरे में ऐसे ही समाएँगे। जो रिक्त स्थान बचेगा उसमें भरेंगे सूरज की रोशनी, और गर्म साँसें। हम इस दुनिया में और क्या बेहतरीन कर सकते हैं सिवाय और अधिक चुम्बन के। लज्जा से भरी आह में जैसे घुल जाती है बादलों की गरजन। खिड़की से बाहर बारिश गिरने लगती है। अंदर प्रवाहित होता है लहू। इसका प्रमाण के हम में ईश्वर निवास करता है। जैसे बिजली कड़कती और निकलते हैं तुम्हारे आँसू। आँखों में रोशनी और मुँह पर हँसी। एक क्षण सदियों जितना महान। एक अंतिम चुम्बन भूकंप से पहले। 

दुनिया ने वो सब वर्जित कर रखा है जो हमें ख़ुश कर सकता है। हमने खुशियाँ तलाशी। और राज़ अपने पास ही रखा। जब तक नींद खुली अन्धकार छा चुका था। हमने एक दूसरे के मुँह तलाशे। हाथों ने उन तक रास्ता नापा। बारिश अभी तक गिर रही है। हम अभी भी ज़िंदा है। किसी ने हमें प्रेम करते हुए देखा क्यों नहीं। 